# Referaatti Eero­-Veikko Laineen kandidaatintyöstä "Johtaminen perinteisissä ja ketterissä ohjelmistoprojekteissa"

Laine käsittelee kandidaatin tutkielmassaan eroavaisuuksia perinteisen ja ketterän ohjelmistoprojektin johtamisessa. Tutkielmassa keskitytään erityisesti johtamisen haasteisiin ja siihen mitä taitoja ja ominaisuuksia hyvä johtajuus vaatii. Pääpaino tekstissä on huonon johtamisen vuoksi epäonnistuneissa ohjelmistoprojekteissa ja siinä miten epäonnistumisen voi välttää hyvän johtamisen avulla. Tekstissä kerrotaan, että epäonnistumisen taustalla on usein ohjelmistokehityksen haasteiden lisäksi kyse hunosta johtamisesta. Laine avaa ohjelmistokehityksen haasteiden liittyvän ohjelmistokehityksen monimutkaisuuteen sekä asiakkaiden ja teknologioiden koko ajan muuttuviin vaatimuksiin. Tällaisten haasteet asettavat myös omat haasteensa ohjelmistoprojektien johtamiselle ja Laine tuokin esille, että tästä johtuen myös ohjelmistoprojektin johtajalta vaaditaan paljon. Perinteisessä ohjelmistokehityksessä tiimiä on johtanut projektipäällikkö, jolta vaaditaan teknisen osaamisen lisäksi hyviä vuorovaikutus ja neuvottelutaitoja sekä kykyä organisoida. Nykypäivänä yleistyneissä ketterissä projekteissa vastuu usein jakautuu tiimin jäsenten kesken, ja näin ollen koko tiimi osallistuu projektin johtamiseen omalta osaltaan. Ketterässä kehityksessä projektipäällikön rooli on hyvin erilainen verrattuna perinteiseen ohjelmistokehitykseen, sillä ketterä kehitys korostaa tiimin itseohjautuvuutta. Onkin jopa kyseenalaistettu, tarvitaanko ketterässä kehityksessä projektipäällikköä ollenkaan. Ketterässä kehityksessäkin projektipäällikköä tarvitaan, mutta vain erilaiseen rooliin kuin perinteisessä ohjelmistokehityksessä, projektipäällikköä tarvitaan esimerkiksi visiointiin, strategian luontiin, sidosryhmien välillä kommunikointiin ja tiimin kouluttamiseen ja motivointiin. Ketterissä ohjelmistoprojekteissa siis korostuu projektipäällikön tehtävänä tiimin työskentelyn helpottaminen niin, että projektipäällikkö pysyy poissa tieltä.  
